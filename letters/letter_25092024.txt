Ciao amore mio, come stai?
Questa è la prima lettera di Bumbo, il mio primo giorno senza di te, cucciola. Oggi è iniziata la magistrale; ho reincontrato tutti i miei amici e ho iniziato a vedere i corsi che dovrò seguire questo semestre.
Devo ammettere che il carico di lavoro che mi aspetta è molto più pesante di quello che avevo previsto, soprattutto per Quantum Field Theory, che sicuramente sarà il mio problema più grande. Il mio problema più grande, però, vorrei che fosse renderti felice, tesoro mio.
Ora che questo non mi è più possibile, quando non la tengo freneticamente occupata, la mia testa viaggia e torna sempre su di te. Sei come una specie di sogno ad occhi aperti, eccetto il fatto che nessuno scossone riesce a riportarmi nel mondo reale.

Ho cercato di tenermi impegnato, ma in una delle lunghe pause tra una lezione e l'altra, non avendo niente da studiare, la mia testa se ne è andata a pensare a come tu stessi oggi, se stessi bene, se ti mancassi, se avessi mangiato e cosa, finché non mi è tornata in mente questa macabra immagine di lui che ti abbraccia e che ti dice che è tutto a posto; di lui che si mette nel mio posto, che ti dice che è tutto ok e che hai fatto bene, dicendoti che lui per parlare c’è e ci sarà sempre, raccogliendo i frutti di quello che ha seminato.
Te lo giuro, tesoro, non provavo questo veleno da anni, questa quasi furia verso qualcuno che piano piano si è annidato dentro la tua testa e che ora sta prendendo ciò che a me è di più caro. Non riesco a togliermi l'immagine dalla testa e continuo a lavorare e a lavorare, cercando di dimenticarmi, ma non riesco.
Mentre tornavo oggi in metro, tra queste immagini tremende, ho pensato a quello che mi hai detto, al fatto che da quando ti sei messa con me sei infelice, e io so che non è vero. Io ti ho vista sorridere ieri, tra un pianto e un altro.
So che lì sotto c'è ancora la mia bambina, so che non sono riusciti a toccarla, so che ricordi tutti i momenti meravigliosi e le cose condivise insieme. So che ci sono i giorni a Viterbo, le notti a Roma in macchina, la mia laurea, il tuo compleanno, il nostro San Valentino vomitevole. Io ricordo tutto, tesoro, e sono sicuro che questo vale anche per te.

Adesso devo andare, tesoro mio, è tardi e, soprattutto, non voglio che queste mie lettere diventino dei papiri ogni giorno.
Buonanotte, piccola mia. Ti amo tantissimo, spero di vederti presto.
Bumbo