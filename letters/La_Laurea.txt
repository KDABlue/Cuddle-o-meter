Ciao Birba,
come stai?

Non so quando vedrai questa lettera, e se mai la vedrai. Come ti ho detto oggi, non penso più che sia giusto, né per me né per te, che io continui a prendermi la libertà di scriverti queste lettere. Tuttavia, come ci siamo detti, questo è stato un evento speciale, e voglio mettere nero su bianco i miei pensieri, proprio come ho fatto per tutte le altre lettere che hai letto. Non preoccuparti, non è che in quelle che non hai letto ci siano insulti o altro! Semplicemente non mi prendo cura della punteggiatura, ahahahaha.

Grazie ancora per avermi chiamato "Bimba". È stato difficile, in questi giorni, cercare di non pensarci, o di non cercare di trarre informazioni a riguardo. Come ti ho detto tempo fa, e come ti ho ripetuto al telefono, non sarei mai venuto, anche se avrei voluto davvero tanto. Lottare contro l’impulso non è stato per nulla facile.

Detto questo, è stato bellissimo poterti sentire. Anche se era solo una chiamata vocale, riuscivo a percepire il tuo bellissimo sorriso nelle parole e la tua felicità per la laurea e per avermi chiamato. Sono così felice di averti sentito, bimba, e sono davvero contento per la tua laurea! So quanto quest’ultimo esame e la tesi ti abbiano stressato, e sono super felice che tu sia finalmente libera da entrambe le cose.

Sei stata bravissima, patata mini! Tra le altre cose che sto aggiungendo al Bumba-Hub, ci sarà anche qualcosa di dedicato a te. Ormai te lo dico, visto che sembra che anche stavolta non riuscirò a farti una vera sorpresa (giuro che non ti sopporto più, ahahah).

Credo che, in futuro, quando avrò finito tutti i cambiamenti a cui sto lavorando da quasi un mese, scriverò anche una lettera per spiegarti bene cosa è successo nell’ultimo periodo e perché ho cominciato questo progetto. Per ora, ti dico solo: brava bambina! Sono felice che tu abbia trovato lavoro, ma spero che non ti sovraccarichi e che riesca a trovare il tempo per riposare. Sai che se la mia patata non dorme abbastanza, poi non funziona bene!

Spero davvero che la magistrale e i prossimi anni di Scienze Politiche ti facciano ritrovare l’entusiasmo per quello che fai, bimba. Durante quest’ultimo anno ti ho vista sempre meno felice e interessata in ciò che studiavi, e questo mi ha sempre fatto stare un po’ male. So quanto è difficile impegnarsi in qualcosa che non piace.

Vorrei scriverti anche riguardo a una cosa importante che ci siamo detti, ovvero quando e come potremmo sentirci o vederci, magari per "le occasioni speciali". Però credo che questa lettera sia già abbastanza lunga. In ogni caso, non sarà l’ultima che ti scriverò prima di pubblicare i cambiamenti, quindi per ora ti saluto.

Buonanotte, cucciola. Mi manchi tanto. Mi manca il tuo sorriso e il tuo visino bellissimo.
Ancora bravissima, cucciola. Sogni d’oro.

Il tuo Bumbo