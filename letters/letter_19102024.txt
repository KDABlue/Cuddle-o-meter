Ciao cucciola, come stai?
Ti scrivo anche oggi perché questi weekend mi stanno piano piano consumando. Credo sia un misto di cose, in verità. Se fossimo rimasti insieme, i nostri momenti si sarebbero concentrati soprattutto durante i weekend, vista l'università e i tuoi impegni. Non riesco a dimenticare come passavo questi interminabili weekend appena un anno fa.
Che fosse in macchina o in treno, prendere un mezzo che mi portava da te per due giorni e due notti era pura magia, e lo è ancora per me. Ognuno di quei weekend, nella loro semplicità, mi ha regalato una finestra verso qualcosa di bellissimo, qualcosa che saremmo potuti diventare.
Ma come entrambi ci siamo detti, c’erano delle cose che non andavano, e più passa il tempo, più queste cose continuano a tornare. Non ti odierò mai, bambina, non ne ho motivo. Dall'inizio alla fine sei stata una persona corretta con me, ma non è questo il punto.
Non ti odierò mai per i momenti di intimità che abbiamo condiviso, per i giorni di felicità che non dimenticherò mai, perché non mi hai mai dato motivo di farlo. Voglio, e devo, andare avanti, ma non nel senso di dimenticare; semplicemente nel senso di guardare alla possibilità che tu nella mia vita, ora, "non ci sei," ma in un modo nuovo. Tu ci sei nella mia vita, in ogni giornata e in ogni cosa che faccio.
Ti porto sempre con me, nei miei ricordi, nelle nostre bellissime foto, quando guido e vedo quel portachiavi, e nel tuo sguardo che ricordo come se fosse stato solo ieri il tuo compleanno. Sei il mio amore e lo resterai, cucciola, che tu sia fisicamente al mio fianco o no.
Buonanotte, bambina. Ti amo tanto,
il tuo Bumbo.