Buongiorno, amore mio, come stai? Adesso che ho impostato il sito, posso scriverti anche dal telefono o dal tablet,
quindi posso farlo durante la giornata e mettere giù i miei pensieri in qualsiasi momento.

Questo è il secondo giorno senza di te, e non hai idea di quanto mi manchi. Anche stamattina mi sono svegliato pensando che avremmo potuto vederci,
che ti avrei potuto accompagnare alla metro e che ci saremmo incontrati una volta finito.
Tra ieri notte e stamattina, però, il mio pensiero ricorrente è stato questo weekend. Il nostro weekend, che condividerai con qualcun altro,
o che passerai da sola, non so quale delle due sia peggiore.
Ieri era anche il nostro anniversario, di quel bellissimo giorno che mi hai regalato un anno fa, quando mi sono trovato con una ragazza bellissima,
che pensavo non avrei mai potuto conquistare, a parlare per ore e ore, seduti sul suo divano, guardandoci negli occhi con sincerità. Mi manchi, bimba.

Finite le lezioni di oggi. Stavolta sono tornato in metro, e senza neanche accorgermene sono capitato nell’orario in cui saresti dovuta tornare anche tu.
Sarebbe improbabile incontrarti, ma comunque la possibilità c’era. Ed è in quel momento che sono stato assalito da un pensiero terribile,
un incubo che ho avuto praticamente da quando mi hai abbandonato a casa: e se tu non prendessi più la metro? E se stessi da giorni a Via Frattina a "distrarti"?
E se facessi ogni notte le tre con Lui, quando a me non hai concesso nemmeno di passare l’ultima notte con te?
Voglio essere chiaro su questo: tu stai male, bimba, e per me il tuo sonno è sacro, per lui invece forse un po' meno.

Questo pensiero probabilmente mi terrà sveglio stanotte, perché ti giuro che la sola idea mi terrorizza.
Sto finendo lo spazio per oggi e magari te ne parlerò domani, tesoro, ma ti dico questo: mi hai dato tre argomentazioni.
Il fatto che siamo diversi, il fatto che stai male, e il fatto che queste "bestie" ti guardano, mentre tu le paragoni a me, anche se loro lavorano accanto a te
e hanno la possibilità di viziarti, possibilità che io non ho.
Se la prima non la capisco, perché essere diversi è spesso fonte di arricchimento e su tante cose siamo simili, la seconda la rispetto.
La terza, invece, è qualcosa che mi provoca un dolore che non puoi nemmeno immaginare.
La consapevolezza che ora sei sola e giù di morale, circondata da queste bestie che ti ronzano intorno, e Lui, che ancora non so quanto sia responsabile di tutto questo,
è in prima fila. E ce l’hai messo tu.

Se mai dovessi leggere queste parole, e se dovessimo rincontrarci, dovrà essere con la coscienza pulita. Se in questi giorni dovesse succedere qualcosa,
o peggio, se fosse già successo quando siete andati al cinema e tu mi avessi mentito, ti avverto ora: non penso che vorrò mai più vederti.
Pensala come vuoi, giusto o non giusto, per me lo è.

Nonostante tutto questo, però, io mi fido ancora di te, e tranne per questi momenti di veleno, so che non stai facendo nulla.
Prego solo di avere ragione, questa volta.

Dopo essere tornato a casa, ho lavorato un po' su alcuni progetti, ed è ora di andare a dormire, tesoro. Anche se non dovessi,
è comunque il momento di chiudere questa lettera e guardare a domani.

Buonanotte, piccolina mia, ti amo tantissimo.

Bumbo.