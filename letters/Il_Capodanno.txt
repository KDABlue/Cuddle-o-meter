Ci siamo, bimba: è Capodanno.
Come disclaimer, sappi che ti scrivo queste parole sotto l’effetto del giusto alcol, abbastanza da non essere in grado di occultare ciò che vorrei dirti. Questa ultima lettera vuole essere davvero scritta a mano libera.

Tante sono state le volte in cui ti ho detto che questo giorno per me non ha importanza, e altrettante sono state le volte in cui tu mi hai detto che invece per te lo aveva. La mia idea non è cambiata, tesoro, ma essendo per te un giorno importante, un giorno che ti ha tormentato per mesi, voglio cercare di fare tutto quello che posso per strapparti un sorriso anche oggi.

Immagino che prima di leggere questa lettera tu abbia già visto tutto il resto dei cambiamenti, e spero tu abbia letto prima anche le altre. Ma, nel caso non lo avessi fatto, sappi che questa, per ora, è la mia ultima lettera, amore mio.

L’anno scorso, a quest’ora, non ci sentivamo ormai da giorni, ma tu trovasti comunque la voglia di chiamarmi. Ricordo quanto ne fui felice, pur sapendo che sarebbe stata una felicità di breve durata. Sapevo che il giorno dopo sarebbe andata com’è andata, ma lì per lì ho voluto credere davvero che le cose fossero a posto.

Quando il peso della verità mi crollò addosso, lo sopportai per questo, fino a quando non ti chiesi se potevi andare a casa di Claudia. Sostanzialmente, mi stavi dicendo: "Appena torni in Italia, tra noi è finita".
Dieci ore, dieci interminabili ore di volo, a tremare dalla paura di perderti, a pensare a cosa avrei potuto dirti, per poi frantumarmi come un bicchiere che cade da un tavolo, alle parole: "Io comunque sono uscita con qualcuno".

La paura di perderti mi ha rimesso insieme, ma mi ha anche rotto, scheggiato, reso cieco al fatto che, anche quel giorno, mi stavi solo dando l’ennesimo contentino, prima di lasciarmi per davvero.

Tante volte ti ho sentito dire che ero sempre quello "dalla parte del manico", ma non ti sei mai realmente soffermata a pensare quanto potesse farmi male il fatto che, malgrado tutto, malgrado i sacrifici, le prove, il dolore, tu non sia mai riuscita davvero a fidarti di me. Quando ti dicevo che ero ubriaco, ma che mi sono sempre tenuto dal non potermi controllare. Quando ti dicevo che le uniche con cui avevo ballato erano amiche strette, quasi sempre fidanzate a loro volta.

Per mesi mi sono tormentato su questa cosa. Quanto è colpevole chi tiene il coltello in mano, quando l’altra persona ha già la lama nelle interiora? Ma, soprattutto, da dove viene quel coltello? Da dove provengono queste ansie affilate?

Alla fine, mi sono chiesto: cosa ho mai fatto per non meritare la tua fiducia? Perché non mi credi quando ti dico che, se potessi, ti vorrei qui? Ho accettato anni fa che forse, a certe domande, non avrei mai avuto una risposta, perché a volte semplicemente non esistono. La paura istintiva e irrazionale di perdere chi amiamo nelle braccia di qualcun altro, la gelosia… Forse è sempre stato e solo questo sentimento innato.

In quella chiamata, a mezzanotte, anche se fosse stata solo un’illusione, io ci ho visto un sogno, una possibilità. Ormai quel sogno è finito, quindi te ne posso parlare. Ci ho visto il mio sogno per l’anno nuovo: passare i prossimi 365 giorni con te, tesoro mio.

Anche se siamo arrivati solo ai 2/3 di quell’anno, ti ringrazio, bambina. Ti ringrazio per ognuno dei momenti speciali che mi hai regalato, di cui ho fatto tesoro e che non dimenticherò mai. Grazie per avermi teso la mano quella sera da Guenda. Grazie per avermi detto "ti amo" quel 3 dicembre. Grazie per avermi ospitato in casa tua e per tutte le volte che hai mangiato il cibo che ti ho cucinato.

Grazie per essere stata la mia principessa alla mia laurea. Grazie per esserti lanciata con me da una montagna. Grazie per quei dieci giorni in Grecia che vorrei mettere in loop fino alla mia morte.

Grazie per la stazione del treno e per il freddo terribile che faceva nella tua stanza d’inverno, che ti portava più vicina a me.

E, infine, grazie, bambina. Grazie per aver realizzato il mio sogno.

Quest’anno non lo passerò con te, e di questo sono addolorato. Ma, come ci siamo detti tante volte, e non voglio riprendere il discorso, forse le cose stanno meglio così, anche se insieme facevamo davvero scintille, piccolina.

Su una nota meno drammatica, sappi che ho solo intenzione di bere spropositate quantità di alcol e giocare al casinò, non fare sesso, piccola grande micia gelosona.

Se questa fosse la mia ultima comunicazione, Birba, ti auguro successo in tutto ciò che farai. E, per forse l’ultima volta sul Bumba-Hub, permettimi di scriverti in questa lettera che ti amo, piccola mia. Non ho mai smesso.

Il tuo Bumbo.
Ciao, Patata.